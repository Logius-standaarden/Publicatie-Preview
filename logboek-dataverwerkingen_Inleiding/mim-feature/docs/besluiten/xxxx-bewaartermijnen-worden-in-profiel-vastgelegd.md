# Bewaartermijnen worden in het Profiel vastgelegd

- Status: draft
- Datum: 2024-05-23


## Context en probleemstelling

Logregels moeten op enig moment worden verwijderd. Wanneer?

Voor vrijwel alle vastgelegde gegevens geldt dat deze op enig moment moeten worden vernietigd of overgebracht naar een archief. Dit geldt ook voor Logregels.

Anders dan bij gegevens over rechtsfeiten zullen Logregels typisch allemaal dezelfde bewaartermijn hebben. Het kan zijn dat de Dataverwerking waar het logrecord betrekking op heeft leidt tot gegevens waarvoor complexe bewaartermijnen gelden (bijvoorbeeld een dynamische termijn die duurt totdat Betrokkene is overleden gevolgd door een statische termijn van enkele tientallen jaren). De Logregels die de Dataverwerking beschrijven kennen deze complexe bewaartermijn niet, deze kunnen statisch zijn en generiek worden vastgesteld per organisatie of eventueel per verwerkingsactiviteit. Het is aan de organisatie zelf om daarin keuzes te maken.

Voor samenwerkende organisaties die zich ten doel stellen om gezamenlijk op eenduidige manier te verantwoorden over dataverwerkingen kan het nuttig zijn afspraken voor bewaartermijnen vast te leggen in een Profiel.


## Besluit

Bewaartermijnen worden in het Profiel vastgelegd.


## Gevolgen

- In de Logregel liggen geen gegevens vast over bewaartermijnen.
- Vanuit een beheercomponent (een applicatie die functionaliteit biedt voor beheren van logboek. Is een kwestie van implementatie en valt buiten scope van deze standaard) kunnen Logregels worden verwijderd door te kijken naar de datum van de Logregel in relatie tot de bewaartermijn die de organisatie hanteert voor Logregels. Deze bewaartermijn kan gezamenlijk zijn afgesproken en ligt dan vast in het Profiel.

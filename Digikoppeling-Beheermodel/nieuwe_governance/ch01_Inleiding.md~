# Inleiding

Het Digikoppeling beheermodel beschrijft hoe de governance van de Digikoppeling
is ingericht, welke overleggen adviseren en beslissen over de standaard en hoe
wijzigingsverzoeken in behandeling worden genomen. De basis van het beheermodel
is BOMOS. BOMOS geeft richtlijnen voor de inrichting van een open beheerproces
voor standaarden.

## Achtergrond

De Nederlandse Overheid Referentie Architectuur (NORA) positioneert Digikoppeling
als de logistieke laag voor standaardisatie van communicatie tussen systemen bij
overheidsorganisatie op basis van webservice standaarden. Digikoppeling is daardoor
een laag die zich bevindt tussen het transportnetwerk (b.v. Diginetwerk of Internet)
en de applicatielaag (functionele berichtinhoud). De systemen die Digikoppeling
gebruiken zijn zowel frontoffice-systemen (die interactie met burgers en bedrijven
  afhandelen) als systemen van andere overheden en in het bijzonder de
  basisregistraties (zie onderstaand figuur).

![Systemen die DIgikoppeling gebruiken](media/DK_Systemen_die_Digikoppeling_gebruiken.png "Systemen die DIgikoppeling gebruiken")

Doel van Digikoppeling is om door vergaande standaardisatie de interoperabiliteit
tussen overheden te bevorderen. Als de 'envelop' van de 'berichten' is
gestandaardiseerd kan ieder voorzieningen voor postverzending inrichten die
onafhankelijk zijn van de berichten in de 'envelop'.

De Digikoppeling standaard is door het College Standaardisatie<sup>1</sup> in
november 2007 geselecteerd als standaard voor het Comply-or-Explain regime en
in mei 2009 opnieuw bekrachtigd. Het College stelde ook als eis dat een beheerproces
voor een goed te keuren standaard is ingericht. Dit document beschrijft deze inrichting.

<sup>1</sup>: Het College Standaardisatie is begin 2018 voortgezet in het Overheidsbreed Beleidsoverleg Digitale Overheid (OBDO).

De Digikoppeling-standaard is binnen de overheid in gebruik bij diverse organisaties, samenwerkingsverbanden en/of ketens. Een groot aantal ICT leveranciers biedt ondersteuning aan de voor Digikoppeling benodigde open standaarden (WUS, ebMS, https) in hun producten en dienstverlening. De Digikoppeling standaard heeft de zich afgelopen tijd ontwikkeld tot een volwassen standaard die in een grote en brede community wordt ontwikkeld. Bij het beheer van de Digikoppeling-standaard zijn veel verschillende organisaties betrokken uit de gehele eOverheid. De voornaamste organisaties zijn ministeries, Manifestpartijen, houders van basisregistraties en landelijke voorzieningen, ketenpartijen, ICT leveranciers en gemeenten via KING. Opdrachtgever voor Digikoppeling is het Ministerie van BZK.

Omdat de Digikoppeling standaard steeds meer en breder wordt gebruikt, is het noodzakelijk dat het beheer en onderhoud voor alle belang-hebbenden inzichtelijk en transparant is, duidelijk belegd is en de doorontwikkeling releasematig plaatsvindt. Dit document geeft hier invulling aan en beschrijft het beheermodel voor de Digikoppeling-standaarden.

In dit beheermodel komen de volgende onderwerpen aan bod:

- Scope van het beheer, de te beheren objecten van Digikoppeling;

- Releasebeleid;

- Organisatie, participatievormen, processen voor het beheer en onderhoud;

- Informatievoorziening t.b.v. belanghebbenden inclusief communicatie en publicatie.

Voor het opstellen van dit document is zoveel mogelijk aangesloten bij het beheermodel van StUF om de eenvormigheid van beheerprocessen bij de eOverheid te bevorderen.

## Doel van document

Dit document beschrijft het beheermodel voor de Digikoppeling-standaarden. Het geeft alle belanghebbenden inzicht in het releasebeleid, in de wijze waarop het beheer van Digikoppeling is belegd, hoe het proces van wijzigen en releaseplanning van de Digikoppeling standaard eruit ziet en hoe de besluitvorming en participatie is georganiseerd. Daarnaast komen aanvullende onderwerpen aan de orde zoals release-nummering en de publicatie en informatievoorziening rond Digikoppeling.

Door dit inzicht kunnen de belanghebbenden beter rekening houden met en gebruik maken van de Digikoppeling standaard. Voor sommige belanghebbenden, zoals basisregistraties en andere informatieleveranciers binnen de eOverheid, is dit beheermodel van belang voor de planning van hun ontwikkeling en onderhoud. Maar ook ICT-leveranciers zullen, ieder op hun eigen manier, rekening moeten houden met het beheermodel om ondersteuning te kunnen leveren aan de betrokken overheidsorganisaties.

In Hoofdstuk 2 is het beheer op hoofdlijnen beschreven. Daarin komen aan de orde: de afbakening van het beheer; de verschillende belanghebbenden; de structuur van participatie en ondersteuning en het releasebeleid.

In Bijlage A zijn de beheer- en onderhoudsprocessen beschreven; in Bijlage B de informatievoorziening rond de Digikoppeling standaard en in Bijlage C het gehanteerde begrippenkader. Tot slot komt in Bijlage D en E een aantal overige onderwerpen aan de orde.

## Doelgroep van dit document

| Afkorting | Rol                             | Taak                                                                                                       | Doelgroep? |
|-----------|---------------------------------|------------------------------------------------------------------------------------------------------------|------------|
| [MT]      | Management                      | Bevoegdheid om namens organisatie (strategische) besluiten te nemen.                                       | Ja     |
| [PL]      | Projectleiding                  | Verzorgen van de aansturing van projecten.                                                                 | Ja     |
| [A&D]     | Analyseren & ontwerpen (design) | Analyseren en ontwerpen van oplossings-richtingen. Het verbinden van Business aan de IT.                   | Ja     |
| [OT&B]    | Ontwikkelen, testen en beheer   | Ontwikkelt, bouwt en configureert de techniek conform specificaties. Zorgen voor beheer na ingebruikname.  | Ja     |

## Bijdragen

Onderstaande personen hebben bijgedragen aan de totstandkoming van dit beheermodel:

- Tom Peelen, Logius stelselarchitect

- Peter Klaver, EGEM i-teams

- Peter Leijnse, Logius

- Egon Velders, BKWI

- Frans van Diepen, LNV

- Marcel Reuvers, GeoNovum

In de review-fase van het beheermodel is een belangrijke bijdrage geleverd door de volgende leden van het Technisch Overleg Digikoppeling:

- Sylvia Majdoubi, Kamers van Koophandel,

- Hans Lussing, ICTU/OverheidsDienstenPlatform,

- Paul Schlotter Logius,

- Jan Moggr√©, UWV,

- Bram Gaakeer, ministerie van OCW,

- Tom Vijlbrief, Kadaster,

- Maarten van den Broek, Waarderingskamer,

- Frans van Diepen, ministerie van LNV,

- Geurt-Jan van Renswoude, ICTU/eFormulieren,

- Hugo Heitmeijer, Belastingdienst,

- Tom Peelen, Logius stelselarchitect

Bij de toetsing met Bomos2i is een belangrijke bijdrage geleverd door:

- Marijke Salters, Logius Centrum voor Standaarden

- Lia van der Knijff, Logius projectleider Digikoppeling

- Tom Peelen, Logius stelselarchitect

## Licentie en patentrechten

Dit werk is gelicenseerd onder een Creative Commons Naamsvermelding 3.0 Unported licentie.

![Creative Commons Naamsvermelding 3.0 Unported licentie](media/CC_Logo3.0.png "Creative Commons Naamsvermelding 3.0 Unported licentie")

Meer informatie over de precieze voorwaarden van deze licentie vindt u op de website van Creative Commons http://creativecommons.nl/ en specifiek voor deze licentie een samenvatting onder http://creativecommons.org/licenses/by/3.0/deed.nl en de volledige licentietekst onder http://creativecommons.org/licenses/by/3.0/legalcode.

Dit werk en de specificaties van de Digikoppeling-standaard worden royaltee-free ter beschikking gesteld. Organisaties en personen die bijdragen aan Digikoppeling dienen hun bijdragen vrij te geven zodanig dat hieraan voldaan kan worden. Door bij te dragen aan Digikoppeling verklaren zij hiermee in te stemmen.

Uitgesloten van alle bovenstaande zijn rechten verbonden aan de standaarden, profielen en andere onderdelen waar Digikoppeling gebruik van maakt. Hierop zijn de rechten van de betreffende standaarden, profielen en andere onderdelen zelf van toepassing.
